---
inFeed: true
hasPage: true
inNav: false
inLanguage: null
starred: false
keywords: []
description: ''
datePublished: '2016-01-02T03:41:22.702Z'
dateModified: '2016-01-02T03:41:06.394Z'
title: ''
author: []
authors: []
publisher:
  name: null
  domain: null
  url: null
  favicon: null
sourcePath: _posts/2016-01-02-3f6e222b-4c7f-487c-bee3-1baaf574ed5b.md
published: true
url: 3f6e222b-4c7f-487c-bee3-1baaf574ed5b/index.html
_type: Article

---
7 gekke toepassingen voor Oculus Rift 

De Oculus Rift is één van de meest spannende ontwikkelingen in de virtual reality-wereld. Maar met al die innovatie komt logischerwijs ook een boel gekkigheid. NUtech zet de zeven meest gekke toepassingen voor de Oculus Rift op een rijtje. 
1\. Vliegen als een vogel
Het is de droom van bijna ieder mens: vliegen als een vogel. De game Birdy, die speciaal is ontwikkeld voor de Oculus Rift, werkt samen met een apparaat waarop je kunt gaan liggen. Even wapperen met je armen en je vliegt de wolken in, terwijl je stuurt door naar een kant te zweven. Het apparaat beweegt met je mee, waardoor je echt het idee hebt dat je vliegt. Om het helemaal af te maken, blaast een flinke ventilator wind in je gezicht. We zijn benieuwd wie op basis van Birdy de eerste Flappy Bird-simulator maakt.
​​​
2\. Seks
De Japanse seksspeeltjesfabrikant Tenga is al druk bezig met ontwikkelingen van speciale seksuele ervaringen voor de Oculus Rift. Als je de Oculus Rift op je hoofd zet, zie je een vrouw in een strak broekje die over het bed buigt. Ze beweegt speels, speciaal voor jou. Maar daar houdt het niet op: de game werkt met de Novint Falcon, een apparaat dat voornamelijk wordt gebruikt om haptische feedback bij games te geven.
In plaats van een geweer of stuur, is de Novint Falcon bij deze game een speciale seksaccessoire waar je jouw jongeheer in kunt stoppen. De bewegingen lopen synchroon met hetgeen dat je op het scherm ziet. Of het nu hand-, mond- of eigen werk is.
​
3\. Verander van geslacht
Met de software The Machine to be Another kunnen een man en vrouw tijdelijk van geslacht wisselen, door hun bewegingen op elkaar af te stemmen. Het werkt heel simpel: de man en vrouw zetten beiden de Oculus Rift op en zien eigenlijk wat de ander behoort te zien. Dit gebeurt middels een camera op de voorkant van de Oculus Rift. De personen in kwestie kijken vervolgens naar hun eigen lichaam, waarbij het lichaam van de andere persoon wordt getoond.
The Machine to be Another laat de man naar de benen en borsten van de vrouw kijken en vice versa. Doordat beide personen langzaam dezelfde bewegingen maken, lijkt het alsof je het lichaam van het andere geslacht hebt. Omdat je ook dezelfde bewegingen maakt en je handen een lichaam voelen, zou het brein worden misleid door te denken dat het eigen lichaam wordt aangeraakt. Deze vorm van technologie kan onder andere worden gebruikt bij genderstudies en het begeleiden en informeren van transgenders, maar ook voor revalidatie van een lichamelijke handicap.
4\. Virtueal reality voor kippen
Het is misschien niet écht een toepassing van Oculus Rift, maar we konden de virtual reality-bril voor kippen gewoonweg niet laten liggen. Het project Second Livestock wil kippen een virtuele wereld laten ontdekken waarin zij kunnen scharrelen, eten en met andere virtuele kippen spelen. De kippen lopen op een draaiend platform in een glazen kooi waar wat bakjes met voer te vinden zijn, en door de virtual reality-bril voelen ze zich nooit meer opgesloten.
Second Livestock is vooralsnog alleen een concept waarmee de initiatiefnemer de relatie tussen mens, dier en technologie wil bevragen. "Het verschil tussen kantoren met hokjes waar werknemers met het internet verbonden zijn, scheelt niet veel van Second Livestock", aldus de initiatiefnemer. "Bij Second Livestock krijg je in ieder geval wel meer beweging." Alleen al voor het beeld van een kip met een virtual reality-bril zien wij graag dat dit project wordt gerealiseerd.
5\. Speel weer met je Game Boy
In de categorie 'nutteloos, maar wel heel interessant': de Game Boy-emulator voor Oculus Rift. De emulator geeft je het gevoel weer een kind te zijn. Je zit in een kamer op de bank en bent driftig Tetris aan het spelen, alsof elk moment je moeder kan roepen dat het etenstijd is. De besturing gaat voorlopig met een controller of het toetsenbord en het is mogelijk om je eigen Game Boy-roms in te laden.
Oh, en je kunt natuurlijk altijd je oude Game Boy pakken. De meeste gamers hebben nog hun oude dikke grijze Game Boy in de kast liggen. Of je gebruikt één van de honderden emulators voor Android, iOS, Windows, Mac of Linux. Maar als je toch een Oculus Rift hebt en Game Boy-liefhebber bent, kun je deze toepassing eigenlijk niet missen.
​​
6\. Bungeejumpen
Naast vliegen is het ook mogelijk om met Oculus Rift te bungeejumpen. Hoe? Met de speciale Bungee Jumping-toepassing voor de virtual reality-bril. Je staat op een brug, hoort de wind waaien en vogels fluiten en onder je stroomt een rivier. Als je naar beneden kijkt, zie je de diepte. Bomen en stenen zijn kleiner, de rivier lijkt een klein stroompje water. Als je klaar bent om de springen, maak je een sprong en de software doet de rest. Zo beweegt en schokt het beeld bij het bungeejumpen en melden sommigen dat het wel degelijk een heftige ervaring is. Nu nog eenzelfde apparaat als Birdy waardoor je echt het idee hebt dat je valt.
7\. Mario Kart
Vliegen mag dan de droom zijn van velen, de meeste gamers dromen over Mario Kart voor de Oculus Rift. En die droom wordt heel snel werkelijkheid, want een ontwikkelaar is erin geslaagd om de Hydra Motion-controllers van Razer de configureren voor gebruik in de Oculus Rift-versie van Mario Kart. De eerste baan waar je op kunt racen, is DK Mountain. Direct één van de tofste circuits van alle Mario Kart-series.
De Hydra Motion-controllers laten je het stuur bewegen en de ontwikkelaar meldt dat hij werkt aan ondersteuning voor verschillende racestuurtjes. Vooralsnog kun je alleen racen en geen objecten gooien, maar het is enkel een kwestie van tijd voordat de groene en rode schildjes beschikbaar komen. En wat nog beter is: je kunt jouw tegenstander die net voor de finish een rood schildje op je afstuurt, even in zijn gezicht de huid volschelden. Wel zo fijn.
Hands-on: Heftige ervaring met virtual reality-bril Oculus Rift HD

****____
null